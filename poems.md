# 雪窗诗

## 宅兹集

### 小引

首先向对机器学习感兴趣而对旧诗不感兴趣的同学致歉。很抱歉干扰了时间线。以下是2019年到2020年我的五言古诗的删存，原題“己亥庚子岁五古删存”。在此一个有更广大受众的平台仍用干支，未免文人酸腐了些，所以从何尊的铭文里割裂出了二字，重题为“宅兹集”。几天前，有朋友问我，自我定位是“士农工商”中的哪一个。我不假思索回答说："是‘工农士商’的‘工’。"读工科是一件很可喜的事情。作为工程师，我也偶尔写一些不能算是诗的东西以自娱。曹丕《与吴质书》结尾说：“顷何以自娱？颇复有所述造不？”陶潜《五柳先生传》说：“常著文章自娱，颇示己志。”说的就是这个。于是我把经年累积的篇章稍加编次，就是下面的这些，聊供方家一哂。以上是小引。

2020年12月16日。

### 为北社社课作中秋诗二首限侵韵

#### 其一

自予之海国，竟成久滞淫。既知是中秋，无宴何所斟。街灯立多时，承露忽已深。幸有二三子，以骋少年心。兹地网球场，铁网树萧森。客子眇天末，盈月有微忱。海推苍冥大，厥光安可任。素心如堪表，照我千山岑。

2020年10月13日。

#### 其二

煮羹室中暗，窗上水涔涔。还念广寒节，故加鱼肉燖。商风因隙入，凄序乃已深。人生容易老，怆然南陔心。陟屺生我迟，感此泪不禁。

2020年10月15日。

### 忆昔

忆昔年少日，庭闱犹壮龄。市朝教识字，携我出东城。喧卑乃如此，颇识鸟兽名。日夕暗归履，长楸广且平。焉知二十年，母已不能行。家父闲养蚕，桑树五枯荣。春蚕握盈手，桑叶何青青。还似童稚时，拊我畜我情。吾生诚梦幻，岁月使人惊。

2019年4月2日。

### 弄璋

弄璋与弄瓦，人皆谓之喜。托身此喧卑，谁问可怜子。竟世为劳薪，摧折终以死。伤彼往生人，百万化为鬼。万鬼如湍泄，死去知何似。但似未生时，冥蒙不辨耳。

2019年6月19日。

### 避疫

避疫岑楼上，恍然七十日。日字一户窗，延春入虚室。窗狭春何广，庭圃草已密。四时成新岁，惟人独自失。客居罹多故，蛮酋颇无术。我每闻其过，则喜不为恤。还聆沧溟落，遥睎月将出。永怀东海滨，泰山崇且崒。

2020年5月17日。

### 不眠

生民既荡析，今予尚流离。顷日多风雨，夏气日以衰。蓂落去何返，旧雨与之随。人生当如此，欲眠梦已希。永夜久冥冥，起视夜何其。迢迢独夜舟，晨舣会有时。

2020年8月21日。

### 读今人诗

狼藉今人诗，辄言佛与酒。二者吾弗信，于我竟何有。矧不慕清季，杌陧嗟老丑。罔择我生年，造化已相厚。仰视日光辉，照我东南牖。壮齿鬒未变，周京亦昌阜。

2020年5月23日。

### 学诗（其二）

风骚久末法，屈指三世许。骚人荣宿草，吾侪竟谁与。欣然立斯世，而观新物举。飒沓如繁花，采撷作五古。谁知裳作带，石顽难炼补。况今万象殊，陈陈安得所。殷忧故有待，竟日春雪阻。承平逾百年，天将生李杜。佗年吾未老，当见盛时语。念此忽掩卷，长喟泪如雨。

2019年3月6日。

### 工人文化宫

阙

2020年8月17日。

### 后浪诗

曩昔之有君，犹可抑阀阅。诸夏今也亡，寒素何堪说。渊明责厥子，忧心其惙惙。读书竟何益，鲍诗徒在舌。我祖本陈涉，怅恨耕亦辍。乃言鸿鹄志，横游于寥泬。何当起朔方，侯景酬壮节。王谢高非偶，澄江已骚屑。

2020年5月23日。

## 午梦集

### 清平乐

冷萤清夜。独看云郎画。星蘸湖光风在野。咫尺明河欲下。

当惜剪韭馀杯。人生少壮几时。愿许凉飔一夕，光阴黍梦谁知。

2016年7月9日。

### 忆馀杭

辽鹤何知，旧梦青山惊一换，畴年风雨过匆匆。伞底落花红。

巷深青石幽窗老。但念卖花声悄。几回曾见卖花人。应有鬓花痕。

2016年9月21日。

### 玉楼春

月转空梁歊雾起。怕见人间多少事。夜寒门巷瘦凉中，香冷馀熏残雨外。

往事伤心钗燕坠。迷蝶遗踪秋梦里。花瘢委地土痕销，何况当时花下泪。

2016年10月8日。

### 庆宫春

*西历除日，重游纽约，至曼哈顿下城炮台公园。公园临上湾（Upper Bay），可眺望自由女神像。纽约中央车站返纽黑文火车中赋成此解。*

寒皱蹙潭，霜蟾归鹤，野桥一蘸残雪。铁轨驰灯，车龙啼笛，岁阴稀火明灭。画堂金碧，站台侧、当时待发。霓虹云厦，星灿浮珠，挥手兹别。

大旗残照喧阗，临海睽离，杳天低鹘。咸浪抟风，危樯欹雨，浊雾艆音幽咽。茫茫黑露，但神女、孤擎炬爇。上湾月落，空想惊涛，暗回千折。

2017年1月5日。

### 高考即事

箪瓢何足乐颜回，漫笑英雄入彀来。他日秋坟歌鲍处，此时俱是补天材。

2017年6月12日。

## 江田集

### 亹亹

亹亹悲风，雪蔽于野。忾我块然，寄言自写。谢哉时人，怀兹来者。来许伊何，雨雪其下。

2021年2月2日。

### 北京沙尘

龙沙入中国，与俱无戎虏。风抱玄黄一，阙倾东南拄。儿童鲜见之，相与鼓且舞。胡运岂终朝，斯须复清宇。独我废人哉，葛藟绵河浒。旦夕望西风，遗我狐丘土。

2021年3月16日。